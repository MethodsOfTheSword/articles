---
layout: post
title: "The Correct Grip of the Foil"
date: 1928-10-01
is_translation: true
source_link: "https://www.google.com"
tmx_link: "https://www.bing.com"
external_transcripts:
  - lang: "it"
    url: "https://wikisource.org/wiki/Scherma"
    label: "Wikisource (Text Only)"
    note: "Good quality"

  - lang: "it"
    url: "https://google.com/books/scan"
    label: "Google Books Scan"
    note: "PDF, heavy file"

  - lang: "en"
    url: "https://fencing-archive.com/partial"
    label: "Archive.org Backup"
    note: "Partial text only"
---

**Ecco come Nedo Nadi impugna il fioretto.**

# COME SI IMPUGNA IL FIORETTO

> *Il modo d'impugnare l'arma costituisce l'abbicì della scherma, e se qualcuno, fosse pure un campione, non vi ha mai badato, farà bene a ricredersi, e ad ascoltare i consigli che impartisce un maestro insuperabile, Nedo Nadi, a proposito del fioretto.*

L'italiano o il francese? Dell'italiano, naturalmente, intendo parlare, ma anche se dovessi occuparmi del francese poche sarebbero le varianti chè la scherma di fioretto, praticata con l'una o l'altra arma, è fatta oggi di sensibilità, di precisione, di leggerezza.

Le due fotografie qui riprodotte mi aiutano alla spiegazione. La mano che voi vedete, prima chiusa e poi aperta, è la mano d'uno schermidore italiano assai noto. Quella chiusa stringe idealmente l'arma che il pollice e l'indice guidano nei piccoli, talora impercettibili, movimenti, mentre il medio si appoggia sul gavigliano per rafforzare la presa ed accompagnare con maggiore autorità la stretta del pollice sul ricasso, l'anulare serra il manico e il mignolo aiuta la presa dell'anulare o non serve affatto.

Nell'illustrazione il mignolo è, come io preferisco, staccato dal manico e quasi ripiegato nel cavo della mano, assolutamente inutile alla condotta dell'arma.

Questo modo di impugnare il fioretto può considerarsi il migliore per tenere l'arma in modo che essa corrisponda a tutte le esigenze della tecnica moderna; esso deve servire di base al principiante ma sarebbe certamente pedanteria affermare che chiunque impugni il fioretto con leggere varianti non è mai uno schermidore degno.

Il novanta per cento dei Maestri d'oggi mettono in mano l'arma al novizio più o meno secondo i principii sopraccennati, ma l'allievo, con l'andare del tempo, plasma da sè la propria mano a seconda delle proprie attitudini.

Su cento schermidori già formati, difficilmente possono trovarsene due che impugnano il fioretto, millimetro per millimetro, alla stessa identica maniera, ma quel che occorre precisare sono piuttosto gli errori in cui non soltanto il principiante ma talora anche lo schermidore provetto incorrono spesso per insufficiente sorveglianza dell'insegnante.

Vi sono alcuni fiorettisti che non tengono il pollice di piatto sul ricasso, altri che ripiegano il medio sull'archetto fino alla seconda falange, altri infine che avvolgono quanto più possono l'anulare e il mignolo sul manico.

A mio parere tutti questi modi di impugnare l'arma sono condannabili perchè in ogni caso vengono tolte alla mano quella sensibilità e quella dolcezza che sono indispensabili per potere guidare il fioretto nel gioco sottile che è proprio della scherma d'oggi.

Ad un profano può sembrare ozioso e magari pedante che si debba far questione di millimetri, ma se si pensa soltanto che un infinitesimo spostamento all'impugnatura porta seco uno spostamento di qualche centimetro alla punta, è facile rendersi conto di come sia necessario curare, specialmente per le azioni offensive, la corretta tenuta dell'arma.

Nella scherma, come oggi si pratica, lo svincolo della punta ha un'importanza grandissima, e, senza entrare in particolari tecnici con i quali non intendo affatto impaurire il benevolo lettore, credo di poter affermare che senza, come si dice, «sentire la punta sulle dita», cioè senza reggere il fioretto con delicatezza, nè l'azione offensiva può esser fina nè la difensiva può essere seguita prontamente dalla risposta ben diretta.

Il fioretto italiano, come ognun sa, è poi generalmente assicurato al polso da un cinghietto o tenuto stretto alla mano da una legaccia.

Per il fioretto francese, come ho detto in principio, poche sono le varianti. Il pollice e l'indice non cambiano sostanzialmente la loro funzione e la loro posizione, il medio invece, in mancanza del gavigliano, si allunga direttamente sul manico rafforzato dall'anulare e magari dalla punta del mignolo.

Se il fioretto italiano è bene impugnato, la sensibilità è eguale a quella che si ottiene con il fioretto francese e maggiore ne è la potenza; se è male impugnato resta maggiore e magari aumenta la potenza, ma si perde in sensibilità.

Ho sentito dire parecchie volte che il fioretto italiano rovina la mano. Una volta, è vero, i fiorettisti nostri che lavoravano seriamente avevano sul lato destro del medio una forte callosità e un'altra meno marcata ne avevano sul lato sinistro dell'indice. Con la scherma attuale, più fina, più duttile della scherma d'un tempo, le callosità tendono a sparire o quanto meno ad alleggerirsi.

**Le caratteristiche di una mano di fiorettista: si notino le leggere deformazioni delle punte dell'indice e del medio.**

Si guardi del resto l'illustrazione che riproduce la mano aperta. Si può dire che essa sia, in realtà, come alcuni pretendono, una mano deformata? Ed è, ve lo assicuro, la mano di un uomo che ha impugnato il fioretto assiduamente per qualche decennio.

Qualche lieve differenza fra la destra e la sinistra tuttavia non può fare a meno di riscontrarsi. Osservate l'indice che è leggermente ricurvo, osservate il medio che in tanti anni di esercizio costante ha sopportato la maggior fatica ed ha preso una linea irregolare, tantochè si distacca nettamente dall'anulare fra la prima e la seconda falange.

Tutte le pretese deformazioni son qui, ma dovete confessare che bisogna cercarle con la lente d'ingrandimento. La mano destra è nello schermidore certamente più sviluppata della sinistra, più larga, più muscolosa specialmente verso la base del pollice.

Io non sono d'opinione che valga la pena di correggere questa lieve differenza di sviluppo usando di pari passo le due mani poichè la scherma ambidestra può essere ed è anzi certamente una eccellente ginnastica, ma toglie allo schermidore ogni possibilità di aspirare alle vette supreme dell'arte.

Per riuscire nella scherma, oltre alle doti naturali che solo il buon Dio può largire, occorre essere iniziati da giovani, gradatamente, plasmando la mano e il corpo al particolare esercizio, assimilando la meccanica, rendendo naturali, istintivi i movimenti che al principio costano fatica.

Poi verrà il lavorio mentale, il gioco di scacchi, la parte intellettiva che fa del nostro sport veramente il più completo, il più appassionante, il più nobile.

Io non scriverò forse mai un trattato di scherma, ma l'abbicì come io lo concepisco, oggi ve l'ho detto. Gli schermidori che m'hanno seguito sono invitati a controllare la posizione della loro mano. Se sarà come io l'ho descritta, l'abbicì è imparato e converrà passare alla grammatica e alla sintassi; se sarà piuttosto diversa, o si potrà correggere o bisognerà creare un'altra disciplina.

**NEDO NADI**